1128 DE IMITATIONE

tuus ‚ fiat hocin nomine tuo. Domine, si mihi vide-
ris expedire et utile esse probaveris ‚ tunc dona mihi
hoc uti ad honorem tuum. Sed si mihi nocivum fore
cognoveris nec animae meae saluti prodesse, aufer
a me tale desiderium. Non enim omne desiderium
est a spiritu sancto , etiamsi homini videatur rectum
et bonum. Difficile est pro vero judicare, utrum spi-
ritus bonus an alienus te impellat ad desiderandum
hoc vel illud, an etiam ex proprio movearis spiritu.
Multi in fine sunt decepti, qui primo bono spiritu vis.
debantur inducti.

2. Igitur semper cum timore Dei et cordis humi-
litate desiderandum est et petendum , quidquid desi-
derabile menti occurrit, maximeque cum propria re-
signatione mihi totum committendum est, atque di-
cendum: Domine, tu scis qualiter melius est3 fiat hoc
vei illud, sicut volueris. Da quod vis et quantum vis
et quando vis. Fac mecum, siout scis et sicut tibi
magis placuerit et major honor tuus fuerit. Pone
me ubivis, et libere age mecum in omnibus. In manu
tua sum, gyra et reversa me per circuitum. En ser-
vus tuus ego, paratus ad omnia, quoniam non desi-
dero mihi vivere, sed tibi; utinam digne et perfecte.

Oratio pro beneplacito Dei perficiendo.

3. Concede mihi, benignissime Jesu, gratiam
tuam, ut mecum sit et mecum laboret, mecumque us-
que in finem perseveret. Da mihi hoc semper desi-
derare et velle, quod tibi magis acceptum est et

